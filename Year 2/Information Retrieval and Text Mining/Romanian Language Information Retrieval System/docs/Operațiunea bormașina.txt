Operațiunea bormașina: Amenzile pentru gălăgia provocată de vecini acum și în viitor
în Weekend, 3 Noiembrie 2018
	
Simona Voiculescu
Redactor-șef, avocatnet.ro
Bormașina! Numai cine n-a stat niciodată la bloc nu știe cum gâdilă auzul, mai ales când o auzi mult și bine. Tot omul își înfige, din când în când, câte ceva în perete, fiecare are dreptul să-și renoveze apartamentul și, până la urmă, e aproximativ liber să NU dea explicații vecinilor pentru cam tot ce face în apartamentul său. Dar instrumentul acesta fascinează destul de mult poporul român și dacă n-aș fi văzut/auzit deja destule întrebări legate de când intră în vigoare "legea bormașinii" și n-aș fi auzit poveștile cu oamenii care nu mai contenesc să o folosească, nu i-aș fi acordat deloc atenție.

Ca să dezamăgesc pe unii dintre cititorii care așteptau cu sufletul la gură legea bormașinii: un proiect care să interzică folosirea acestui instrument la bloc la anumite ore sau cu totul nu există. Nu putem garanta că n-o să apară vreodată în Parlament însă...

Ce prevede momentan legea apropo de gălăgia pe care o fac vecinii? În primul rând, ne uităm la Legea nr. 61/1991. Acolo scrie că trebuie să respectăm orele de liniște: intervalele orare 22:00 - 8:00 și 13:00 - 14:00. Adică un pic mai mult de jumătate din zi.

"(...) tulburarea liniștii locatarilor între orele 22,00-8,00 și 13,00-14,00 de către orice persoană prin producerea de zgomote, larmă sau prin folosirea oricărui aparat, obiect ori instrument muzical la intensitate mare în localurile sau în sediile persoanelor juridice, în locuințele persoanelor fizice sau în oricare alt loc din imobile cu destinația de locuințe ori situat în imediata vecinătate a acestora", scrie în lege, iar amenda pentru nerespectarea orelor de liniște e între 500 și 1.500 de lei.

Practic, putem să-i reproșăm unui vecin că ne deranjează cu bormașina în timpul orelor de liniște. Desigur, putem să nu-i reproșăm, în ideea că statul la bloc înseamnă adesea multe compromisuri (dacă vecinul nu exagerează și are deja apucături artistice cu instrumentul respectiv, firește). Știu, pentru bormașină nicio oră din zi nu e potrivită. Dimineața, că-i dimineață, la prânz, că e la prânz, seara, că-i seară. Să nu fim însă absurzi.

Dacă tot suntem aici, n-aș scăpa să menționez că există două proiecte în Parlament care au trecut deja de vot la Senat (deci mai rămâne doar Camera Deputaților să se pronunțe ca să intre apoi în vigoare) și care ar putea aduce schimbări privitor la orele de liniște și sancțiunile pentru încălcarea lor:

senatorii au votat să apară intervalele orare 07:00 - 14:00 și 16:00 - 23:00, în care liniștea persoanelor din locuințe (case și blocuri, în esență) să nu poată fi tulburată fără drept; proiectul prevede depășirea nivelului de presiune acustică de 35 decibeli (mai multe detalii, aici);
amenzi mai mari pentru nerespectarea orelor de liniște (fără modificarea celor actuale): între 700 și 1.800 de lei.